# A treia Epistolă Sobornicească a Sfântului Apostol Ioan

## III Ioan - 1 - *Gaiu, cel primitor de oameni, e vrednic de laudă. Diotref și Dimitrie*

##### 1,1
Preotul, către Gaiu cel iubit, pe care îl iubesc întru adevăr:

##### 1,2
Iubitule, mă rog să ai spor în toate şi să mergi bine cu sănătatea, precum bine mergi cu sufletul.

##### 1,3
M-am bucurat mult când au venit fraţii şi au mărturisit despre adevărul tău, aşa cum umbli tu întru adevăr.

##### 1,4
Mai mare bucurie decât aceasta nu am, ca să aud că fiii mei umblă întru adevăr.

##### 1,5
Iubitule, cu credinţă faci oricâte faci pentru fraţi şi aceasta pentru străini,

##### 1,6
Care, în faţa Bisericii, au dat mărturie despre dragostea ta. Bine vei face să-i ajuţi în călătoria lor, după cum se cuvine înaintea lui Dumnezeu.

##### 1,7
Căci pentru numele lui Hristos au plecat la drum, fără să ia nimic de la neamuri.

##### 1,8
Noi, deci, datori suntem să sprijinim pe unii ca aceştia, ca să fim împreună-lucrători pentru adevăr.

##### 1,9
Am scris ceva Bisericii, dar Diotref, care ţine să fie cel dintâi între ei, nu ne primeşte.

##### 1,10
Pentru aceea, când voi veni, îi voi pomeni de faptele pe care le face, defăimându-ne cu vorbe urâte; şi nemulţumit fiind cu acestea, nici el nu primeşte pe fraţi, nici pe cei care voiesc să-i primească nu-i lasă, şi-i dă afară din Biserică.

##### 1,11
Iubitule, nu urma răul, ci binele. Cel ce face bine din Dumnezeu este; cel ce face rău n-a văzut pe Dumnezeu.

##### 1,12
Lui Dimitrie datu-i-s-a mărturie de către toţi şi de către însuşi adevărul; mărturie îi dăm şi noi şi ştii că mărturia noastră este adevărată.

##### 1,13
Multe lucruri aveam să-ţi scriu; totuşi, nu voiesc să ţi le scriu cu cerneală şi condei,

##### 1,14
Ci nădăjduiesc să te văd în curând, şi atunci vom grăi gură către gură.

##### 1,15
Pace ţie! Prietenii te îmbrăţişează. Îmbrăţişaţi pe prieteni, pe fiecare după numele lui.

