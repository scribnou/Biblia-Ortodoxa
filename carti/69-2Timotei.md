# Epistola a doua către Timotei a Sfântului Apostol Pavel

## II Timotei - 1 - *Pavel laudă credința lui Timotei. Credința și învățătura sănătoasă trebuie păzite*

##### 1,1
Pavel, apostolul lui Hristos Iisus, prin voia lui Dumnezeu, după făgăduinţa vieţii care este în Hristos Iisus,

##### 1,2
Lui Timotei, iubitului fiu: Har, milă, pace de la Dumnezeu-Tatăl şi de la Hristos Iisus, Domnul nostru!

##### 1,3
Mulţumesc lui Dumnezeu, Căruia Îi slujesc din strămoşi, cu cuget curat, că te pomenesc neîncetat, zi şi noapte, în rugăciunile mele.

##### 1,4
Şi pentru că îmi aduc aminte de lacrimile tale, doresc mult să te văd, ca să mă umplu de bucurie;

##### 1,5
Îmi aduc iarăşi aminte de credinţa ta neprefăcută, care, precum s-a sălăşluit întâi în bunica ta Loida şi în mama Eunichi, tot aşa, sunt încredinţat, că şi întru tine.

##### 1,6
Din această pricină, îţi amintesc să aprinzi şi mai mult din nou harul lui Dumnezeu, care este în tine, prin punerea mâinilor mele.

##### 1,7
Căci Dumnezeu nu ne-a dat duhul temerii, ci al puterii şi al dragostei şi al înţelepciunii.

##### 1,8
Deci, nu te ruşina de a mărturisi pe Domnul nostru, nici de mine, cel pus în lanţuri pentru El, ci pătimeşte împreună cu mine pentru Evanghelie după puterea de la Dumnezeu.

##### 1,9
El ne-a mântuit şi ne-a chemat cu chemare sfântă, nu după faptele noastre, ci după a Sa hotărâre şi după harul ce ne-a fost dat în Hristos Iisus, mai înainte de începutul veacurilor,

##### 1,10
Iar acum s-a dat pe faţă prin arătarea Mântuitorului nostru Iisus Hristos, Cel ce a nimicit moartea şi a adus la lumină viaţa şi nemurirea, prin Evanghelie.

##### 1,11
Spre aceasta am fost pus eu propovăduitor şi apostol şi învăţător al neamurilor.

##### 1,12
Din această pricină şi sufăr toate acestea, dar nu mă ruşinez, că ştiu în cine am crezut şi sunt încredinţat că puternic este să păzească comoara ce mi-a încredinţat, până în ziua aceea.

##### 1,13
Ţine dreptarul cuvintelor sănătoase pe care le-ai auzit de la mine, cu credinţa şi cu iubirea ce este în Hristos Iisus.

##### 1,14
Comoara cea bună ce ţi s-a încredinţat, păzeşte-o cu ajutorul Sfântului Duh, Care sălăşluieşte întru noi.

##### 1,15
Tu ştii că toţi cei din Asia s-au lepădat de mine, între care Fighel şi Ermoghen.

##### 1,16
Domnul să aibă milă de casa lui Onisifor, căci de multe ori m-a însufleţit şi de lanţurile mele nu s-a ruşinat,

##### 1,17
Ci venind în Roma, cu multă osârdie m-a căutat şi m-a găsit.

##### 1,18
Să-i dea Domnul ca, în ziua aceea, el să afle milă de la Domnul. Şi cât de mult mi-a slujit el în Efes, tu ştii prea bine.


## II Timotei - 2 - *Cununa celor ce se oștesc pentru Hristos. Cum trebuie să petreacă învățătorii cei buni. Împotriva lui Imeneu și a altor învățători mincinoși*

##### 2,1
Tu, deci, fiul meu, întăreşte-te în harul care e în Hristos Iisus,

##### 2,2
Şi cele ce ai auzit de la mine, cu mulţi martori de faţă, acestea le încredinţează la oameni credincioşi, care vor fi destoinici să înveţe şi pe alţii.

##### 2,3
Suferă împreună cu mine, ca un bun ostaş al lui Hristos Iisus.

##### 2,4
Niciun ostaş nu se încurcă cu treburile vieţii, ca să fie pe plac celui care strânge oaste.

##### 2,5
Iar când se luptă cineva, la jocuri, nu ia cununa, dacă nu s-a luptat după regulile jocului.

##### 2,6
Cuvine-se ca plugarul ce se osteneşte să mănânce el mai întâi din roade.

##### 2,7
Înţelege cele ce-ţi grăiesc, căci Domnul îţi va da pricepere în toate.

##### 2,8
Adu-ţi aminte de Iisus Hristos, Care a înviat din morţi, din neamul lui David, după Evanghelia mea,

##### 2,9
Pentru Care sufăr până şi lanţuri ca un făcător de rele, dar cuvântul lui Dumnezeu nu se leagă.

##### 2,10
De aceea toate le rabd, pentru cei aleşi, ca şi ei să aibă parte de mântuirea care este întru Hristos Iisus şi de slava veşnică.

##### 2,11
Vrednic de crezare este cuvântul: căci dacă am murit împreună cu El, vom şi învia împreună cu El.

##### 2,12
Dacă rămânem întru El, vom şi împărăţi împreună cu El; de-L vom tăgădui, şi El ne va tăgădui pe noi.

##### 2,13
Dacă nu-I suntem credincioşi, El rămâne credincios, căci nu poate să Se tăgăduiască pe Sine însuşi.

##### 2,14
Aminteşte-le acestea şi îndeamnă stăruitor înaintea lui Dumnezeu să nu se certe pe cuvinte, ceea ce la nimic nu foloseşte, decât la pierzarea ascultătorilor.

##### 2,15
Sileşte-te să te arăţi încercat, înaintea lui Dumnezeu lucrător cu faţa curată, drept învăţând cuvântul adevărului.

##### 2,16
Iar de deşartele vorbiri lumeşti fereşte-te, căci ele vor spori nelegiuirea tot mai mult.

##### 2,17
Cuvântul lor va roade ca o cangrenă. Dintre ei sunt Imeneu şi Filet,

##### 2,18
Care au rătăcit de la adevăr, zicând că învierea s-a şi petrecut, şi răstoarnă credinţa unora.

##### 2,19
Dar temelia cea tare a lui Dumnezeu stă neclintită, având pecetea aceasta: «Cunoscut-a Domnul pe cei ce sunt ai Săi»; şi: «să se depărteze de la nedreptate oricine cheamă numele Domnului».

##### 2,20
Iar într-o casă mare nu sunt numai vase de aur şi de argint, ci şi de lemn şi de lut; şi unele sunt spre cinste, iar altele spre necinste.

##### 2,21
Deci, de se va curăţi cineva pe sine de acestea, va fi vas de cinste, sfinţit, de bună trebuinţă stăpânului, potrivit pentru tot lucrul bun.

##### 2,22
Fugi de poftele tinereţilor şi urmează dreptatea, credinţa, dragostea, pacea cu cei ce cheamă pe Domnul din inimă curată.

##### 2,23
Fereşte-te de întrebările nebuneşti, ştiind că dau prilej de ceartă.

##### 2,24
Un slujitor al Domnului nu trebuie să se certe, ci să fie blând faţă cu toţi, destoinic să dea învăţătură, îngăduitor,

##### 2,25
Certând cu blândeţe pe cei ce stau împotrivă, ca doar le va da Dumnezeu pocăinţă spre cunoaşterea adevărului,

##### 2,26
Şi ei să scape din cursa diavolului, de care sunt prinşi, pentru a-i face voia.


## II Timotei - 3 - *Răutatea și păcatele vremurilor din urmă. Timotei, urmaș credincios al lui Pavel. Scriptura insuflată de Dumnezeu*

##### 3,1
Şi aceasta să ştii că, în zilele din urmă, vor veni vremuri grele;

##### 3,2
Că vor fi oameni iubitori de sine, iubitori de arginţi, lăudăroşi, trufaşi, hulitori, neascultători de părinţi, nemulţumitori, fără cucernicie,

##### 3,3
Lipsiţi de dragoste, neînduplecaţi, clevetitori, neînfrânaţi, cruzi, neiubitori de bine,

##### 3,4
Trădători, necuviincioşi, îngâmfaţi, iubitori de desfătări mai mult decât iubitori de Dumnezeu,

##### 3,5
Având înfăţişarea adevăratei credinţe, dar tăgăduind puterea ei. Depărtează-te şi de aceştia.

##### 3,6
Căci dintre aceştia sunt cei ce se vâră prin case şi robesc femeiuşti împovărate de păcate şi purtate de multe feluri de pofte,

##### 3,7
Mereu învăţând şi neputând niciodată să ajungă la cunoaşterea adevărului.

##### 3,8
După cum Iannes şi Iambres s-au împotrivit lui Moise, aşa şi aceştia stau împotriva adevărului, oameni stricaţi la minte şi netrebnici pentru credinţă.

##### 3,9
Dar nu vor merge mai departe, pentru că nebunia lor va fi vădită tuturor, precum a fost şi a acelora.

##### 3,10
Tu însă mi-ai urmat în învăţătură, în purtare, în năzuinţă, în credinţă, în îndelungă răbdare, în dragoste, în stăruinţă,

##### 3,11
În prigonirile şi suferinţele care mi s-au făcut în Antiohia, în Iconiu, în Listra; câte prigoniri am răbdat!, şi din toate m-a izbăvit Domnul.

##### 3,12
Şi toţi care voiesc să trăiască cucernic în Hristos Iisus vor fi prigoniţi.

##### 3,13
Iar oamenii răi şi amăgitori vor merge spre tot mai rău, rătăcind pe alţii şi rătăciţi fiind ei înşişi.

##### 3,14
Tu însă rămâi în cele ce ai învăţat şi de care eşti încredinţat, deoarece ştii de la cine le-ai învăţat,

##### 3,15
Şi fiindcă de mic copil cunoşti Sfintele Scripturi, care pot să te înţelepţească spre mântuire, prin credinţa cea întru Hristos Iisus.

##### 3,16
Toată Scriptura este insuflată de Dumnezeu şi de folos spre învăţătură, spre mustrare, spre îndreptare, spre înţelepţirea cea întru dreptate,

##### 3,17
Astfel ca omul lui Dumnezeu să fie desăvârşit, bine pregătit pentru orice lucru bun.


## II Timotei - 4 - *Stăruință împotriva celor abătuți de la credință*

##### 4,1
Eu te îndemn deci stăruitor în faţa lui Dumnezeu şi a lui Hristos Iisus, Care va să judece viii şi morţii, la arătarea Lui şi în Împărăţia Lui:

##### 4,2
Propovăduieşte cuvântul, stăruieşte cu timp şi fără de timp, mustră, ceartă, îndeamnă, cu toată îndelunga-răbdare şi învăţătura.

##### 4,3
Căci va veni o vreme când nu vor mai suferi învăţătura sănătoasă, ci – dornici să-şi desfăteze auzul – îşi vor grămădi învăţători după poftele lor,

##### 4,4
Şi îşi vor întoarce auzul de la adevăr şi se vor abate către basme.

##### 4,5
Tu fii treaz în toate, suferă răul, fă lucru de evanghelist, slujba ta fă-o deplin!

##### 4,6
Că eu de-acum mă jertfesc şi vremea despărţirii mele s-a apropiat.

##### 4,7
Lupta cea bună m-am luptat, călătoria am săvârşit, credinţa am păzit.

##### 4,8
De acum mi s-a gătit cununa dreptăţii, pe care Domnul îmi va da-o în ziua aceea, El, Dreptul Judecător, şi nu numai mie, ci şi tuturor celor ce au iubit arătarea Lui.

##### 4,9
Sileşte-te să vii curând la mine,

##### 4,10
Că Dimas, iubind veacul de acum, m-a lăsat şi s-a dus la Tesalonic, Crescent în Galatia, Tit în Dalmaţia;

##### 4,11
Numai Luca este cu mine. Ia pe Marcu şi adu-l cu tine, căci îmi este de folos în slujire.

##### 4,12
Pe Tihic l-am trimis la Efes.

##### 4,13
Când vei veni, adu-mi felonul pe care l-am lăsat în Troada, la Carp, precum şi cărţile, mai ales pergamentele.

##### 4,14
Alexandru arămarul mi-a făcut multe rele; Domnul să-i răsplătească după faptele lui.

##### 4,15
Păzeşte-te şi tu de el, căci s-a împotrivit foarte mult cuvântărilor noastre.

##### 4,16
La întâia mea apărare, nimeni nu mi-a venit într-ajutor, ci toţi m-au părăsit. Să nu li se ţină în socoteală!

##### 4,17
Dar Domnul mi-a stat într-ajutor şi m-a întărit, pentru ca, prin mine, Evanghelia să fie pe deplin vestită şi s-o audă toate neamurile; iar eu am fost izbăvit din gura leului.

##### 4,18
Domnul mă va izbăvi de orice lucru rău şi mă va mântui, în Împărăţia Sa cerească. Lui fie slava în vecii vecilor! Amin.

##### 4,19
Îmbrăţişează pe Priscila şi pe Acvila şi casa lui Onisifor.

##### 4,20
Erast a rămas în Corint; pe Trofim l-am lăsat în Milet, fiind bolnav.

##### 4,21
Sileşte-te să vii mai înainte de începutul iernii. Te îmbrăţişează Eubul şi Pudenţiu şi Linos şi Claudia şi fraţii toţi.

##### 4,22
Domnul Iisus Hristos să fie cu duhul tău! Harul fie cu voi! Amin.

