# Epistola către Efeseni a Sfântului Apostol Pavel

## Efeseni - 1 - *Binefacerile lui Dumnezeu către cei aleși. Pavel se roagă ca efesenii să ajungă să cunoască desăvârșit mântuirea cea întru Hristos și a Lui dumnezeire*

##### 1,1
Pavel, apostol al lui Iisus Hristos prin voinţa lui Dumnezeu, sfinţilor care sunt în Efes şi credincioşilor întru Hristos Iisus:

##### 1,2
Har vouă şi pace de la Dumnezeu, Tatăl nostru, şi de la Domnul Iisus Hristos!

##### 1,3
Binecuvântat fie Dumnezeu şi Tatăl Domnului nostru Iisus Hristos, Cel ce, întru Hristos, ne-a binecuvântat pe noi, în ceruri, cu toată binecuvântarea duhovnicească;

##### 1,4
Precum întru El ne-a şi ales, înainte de întemeierea lumii, ca să fim sfinţi şi fără de prihană înaintea Lui,

##### 1,5
Mai înainte rânduindu-ne, în a Sa iubire, spre înfierea întru El, prin Iisus Hristos, după buna socotinţă a voii Sale,

##### 1,6
Spre lauda slavei harului Său, cu care ne-a dăruit pe noi prin Fiul Său cel iubit;

##### 1,7
Întru El avem răscumpărarea prin sângele Lui şi iertarea păcatelor, după bogăţia harului Lui,

##### 1,8
Pe care l-a făcut să prisosească în noi, în toată înţelepciunea şi priceperea;

##### 1,9
Făcându-ne cunoscută taina voii Sale, după buna Lui socotinţă, astfel cum hotărâse în Sine mai înainte,

##### 1,10
Spre iconomia plinirii vremilor, ca toate să fie iarăşi unite în Hristos, cele din ceruri şi cele de pe pământ – toate întru El,

##### 1,11
Întru Care şi moştenire am primit, rânduiţi fiind mai înainte – după rânduiala Celui ce toate le lucrează, potrivit sfatului voii Sale –,

##### 1,12
Ca să fim spre lauda slavei Sale, noi cei ce mai înainte am nădăjduit întru Hristos.

##### 1,13
Întru Care şi voi, auzind cuvântul adevărului, Evanghelia mântuirii voastre, crezând în El, aţi fost pecetluiţi cu Sfântul Duh al făgăduinţei,

##### 1,14
Care este arvuna moştenirii noastre, spre răscumpărarea celor dobândiţi de El şi spre lauda slavei Sale.

##### 1,15
Drept aceea, şi eu auzind de credinţa voastră în Domnul Iisus şi de dragostea cea către toţi sfinţii,

##### 1,16
Nu încetez a mulţumi pentru voi, pomenindu-vă în rugăciunile mele,

##### 1,17
Ca Dumnezeul Domnului nostru Iisus Hristos, Tatăl slavei, să vă dea vouă duhul înţelepciunii şi al descoperirii, spre deplina Lui cunoaştere,

##### 1,18
Şi să vă lumineze ochii inimii, ca să pricepeţi care este nădejdea la care v-a chemat, care este bogăţia slavei moştenirii Lui, în cei sfinţi,

##### 1,19
Şi cât de covârşitoare este mărimea puterii Lui faţă de noi, după lucrarea puterii tăriei Lui, pentru noi cei ce credem.

##### 1,20
Pe aceasta, Dumnezeu a lucrat-o în Hristos, sculându-L din morţi şi aşezându-L de-a dreapta Sa, în ceruri,

##### 1,21
Mai presus decât toată începătoria şi stăpânia şi puterea şi domnia şi decât tot numele ce se numeşte, nu numai în veacul acesta, ci şi în cel viitor.

##### 1,22
Şi toate le-a supus sub picioarele Lui şi, mai presus de toate, L-a dat pe El cap Bisericii,

##### 1,23
Care este trupul Lui, plinirea Celui ce plineşte toate întru toţi.


## Efeseni - 2 - *Hristos este mântuirea păcătoșilor*

##### 2,1
Iar pe voi v-a făcut vii, cei ce eraţi morţi prin greşalele şi prin păcatele voastre,

##### 2,2
În care aţi umblat mai înainte, potrivit veacului lumii acesteia, potrivit stăpânitorului puterii văzduhului, a duhului care lucrează acum în fiii neascultării,

##### 2,3
Întru care şi noi toţi am petrecut odinioară, în poftele trupului nostru, făcând voile trupului şi ale simţurilor şi, din fire, eram fiii mâniei ca şi ceilalţi.

##### 2,4
Dar Dumnezeu, bogat fiind în milă, pentru multa Sa iubire cu care ne-a iubit,

##### 2,5
Pe noi cei ce eram morţi prin greşelile noastre, ne-a făcut vii împreună cu Hristos – prin har sunteţi mântuiţi!

##### 2,6
Şi împreună cu El ne-a sculat şi împreună ne-a aşezat întru ceruri, în Hristos Iisus,

##### 2,7
Ca să arate în veacurile viitoare covârşitoarea bogăţie a harului Său, prin bunătatea ce a avut către noi întru Hristos Iisus.

##### 2,8
Căci în har sunteţi mântuiţi, prin credinţă, şi aceasta nu e de la voi: este darul lui Dumnezeu;

##### 2,9
Nu din fapte, ca să nu se laude nimeni.

##### 2,10
Pentru că a Lui făptură suntem, zidiţi în Hristos Iisus spre fapte bune, pe care Dumnezeu le-a gătit mai înainte, ca să umblăm întru ele.

##### 2,11
De aceea, aduceţi-vă aminte că, odinioară, voi, păgânii cu trupul, numiţi netăiere-împrejur de către cei numiţi tăiere-împrejur, făcută de mână în trup,

##### 2,12
Eraţi, în vremea aceea, în afară de Hristos, înstrăinaţi de cetăţenia lui Israel, lipsiţi de nădejde şi fără de Dumnezeu, în lume.

##### 2,13
Acum însă, fiind în Hristos Iisus, voi care altădată eraţi departe, v-aţi apropiat prin sângele lui Hristos,

##### 2,14
Căci El este pacea noastră, El care a făcut din cele două – una, surpând peretele din mijloc al despărţiturii,

##### 2,15
Desfiinţând vrăjmăşia în trupul Său, legea poruncilor şi învăţăturile ei, ca, întru Sine, pe cei doi să-i zidească într-un singur om nou şi să întemeieze pacea,

##### 2,16
Şi să-i împace cu Dumnezeu pe amândoi, uniţi într-un trup, prin cruce, omorând prin ea vrăjmăşia.

##### 2,17
Şi, venind, a binevestit pace, vouă celor de departe şi pace celor de aproape;

##### 2,18
Că prin El avem şi unii şi alţii apropierea către Tatăl, într-un Duh.

##### 2,19
Deci, dar, nu mai sunteţi străini şi locuitori vremelnici, ci sunteţi împreună cetăţeni cu sfinţii şi casnici ai lui Dumnezeu,

##### 2,20
Zidiţi fiind pe temelia apostolilor şi a prorocilor, piatra cea din capul unghiului fiind însuşi Iisus Hristos.

##### 2,21
Întru El, orice zidire bine alcătuită creşte ca să ajungă un locaş sfânt în Domnul,

##### 2,22
În Care voi împreună sunteţi zidiţi, spre a fi locaş al lui Dumnezeu în Duh.


## Efeseni - 3 - *Taina mântuirii neamurilor. Pavel este apostolul lor. Hristos sălășluiește în inimile credincioșilor*

##### 3,1
Pentru aceasta eu, Pavel, întemniţatul lui Iisus Hristos pentru voi, neamurile,

##### 3,2
Dacă în adevăr aţi auzit de iconomia harului lui Dumnezeu care mi-a fost dat mie pentru voi,

##### 3,3
Că prin descoperire mi s-a dat în cunoştinţă această taină, precum v-am scris înainte pe scurt.

##### 3,4
De unde, citind, puteţi să cunoaşteţi înţelegerea mea în taina lui Hristos,

##### 3,5
Care, în alte veacuri, nu s-a făcut cunoscută fiilor oamenilor, cum s-a descoperit acum sfinţilor Săi apostoli şi proroci, prin Duhul:

##### 3,6
Anume că neamurile sunt împreună moştenitoare (cu iudeii) şi mădulare ale aceluiaşi trup şi împreună-părtaşi ai făgăduinţei, în Hristos Iisus, prin Evanghelie,

##### 3,7
Al cărei slujitor m-am făcut după darul harului lui Dumnezeu, ce mi-a fost dat mie, prin lucrarea puterii Sale;

##### 3,8
Mie, celui mai mic decât toţi sfinţii, mi-a fost dat harul acesta, ca să binevestesc neamurilor bogăţia lui Hristos, de nepătruns,

##### 3,9
Şi să descopăr tuturor care este iconomia tainei celei din veci ascunse în Dumnezeu, Ziditorul a toate, prin Iisus Hristos,

##### 3,10
Pentru ca înţelepciunea lui Dumnezeu cea de multe feluri să se facă cunoscută acum, prin Biserică, începătoriilor şi stăpâniilor, în ceruri,

##### 3,11
După sfatul cel din veci, pe care El l-a împlinit în Hristos Iisus, Domnul nostru,

##### 3,12
Întru Care avem, prin credinţa în El, îndrăzneală şi apropiere de Dumnezeu, cu deplină încredere.

##### 3,13
De aceea, vă rog să nu vă pierdeţi cumpătul, din pricina necazurilor mele pentru voi; ele sunt slava voastră.

##### 3,14
Pentru aceasta, îmi plec genunchii înaintea Tatălui Domnului nostru Iisus Hristos,

##### 3,15
Din Care îşi trage numele orice neam în cer şi pe pământ,

##### 3,16
Să vă dăruiască, după bogăţia slavei Sale, ca să fiţi puternic întăriţi, prin Duhul Său, în omul dinăuntru,

##### 3,17
Şi Hristos să Se sălăşluiască, prin credinţă, în inimile voastre, înrădăcinaţi şi întemeiaţi fiind în iubire,

##### 3,18
Ca să puteţi înţelege împreună cu toţi sfinţii care este lărgimea şi lungimea şi înălţimea şi adâncimea,

##### 3,19
Şi să cunoaşteţi iubirea lui Hristos, cea mai presus de cunoştinţă, ca să vă umpleţi de toată plinătatea lui Dumnezeu.

##### 3,20
Iar Celui ce poate să facă, prin puterea cea lucrătoare în noi, cu mult mai presus decât toate câte cerem sau pricepem noi,

##### 3,21
Lui fie slava în Biserică şi întru Hristos Iisus în toate neamurile veacului veacurilor! Amin.


## Efeseni - 4 - *Biserica este trupul lui Hristos*

##### 4,1
De aceea, vă îndemn, eu cel întemniţat pentru Domnul, să umblaţi cu vrednicie, după chemarea cu care aţi fost chemaţi,

##### 4,2
Cu toată smerenia şi blândeţea, cu îndelungă-răbdare, îngăduindu-vă unii pe alţii în iubire,

##### 4,3
Silindu-vă să păziţi unitatea Duhului, întru legătura păcii.

##### 4,4
Este un trup şi un Duh, precum şi chemaţi aţi fost la o singură nădejde a chemării voastre;

##### 4,5
Este un Domn, o credinţă, un botez,

##### 4,6
Un Dumnezeu şi Tatăl tuturor, Care este peste toate şi prin toate şi întru toţi.

##### 4,7
Iar fiecăruia dintre noi, i s-a dat harul după măsura darului lui Hristos.

##### 4,8
Pentru aceea zice: «Suindu-Se la înălţime, a robit robime şi a dat daruri oamenilor».

##### 4,9
Iar aceea că «S-a suit» – ce înseamnă decât că S-a pogorât în părţile cele mai de jos ale pământului?

##### 4,10
Cel ce S-a pogorât, Acela este Care S-a suit mai presus de toate cerurile, ca pe toate să le umple.

##### 4,11
Şi el a dat pe unii apostoli, pe alţii proroci, pe alţii evanghelişti, pe alţii păstori şi învăţători,

##### 4,12
Spre desăvârşirea sfinţilor, la lucrul slujirii, la zidirea trupului lui Hristos,

##### 4,13
Până vom ajunge toţi la unitatea credinţei şi a cunoaşterii Fiului lui Dumnezeu, la starea bărbatului desăvârşit, la măsura vârstei deplinătăţii lui Hristos.

##### 4,14
Ca să nu mai fim copii duşi de valuri, purtaţi încoace şi încolo de orice vânt al învăţăturii, prin înşelăciunea oamenilor, prin vicleşugul lor, spre uneltirea rătăcirii,

##### 4,15
Ci ţinând adevărul, în iubire, să creştem întru toate pentru El, Care este capul – Hristos.

##### 4,16
Din El, tot trupul bine alcătuit şi bine încheiat, prin toate legăturile care îi dau tărie, îşi săvârşeşte creşterea, potrivit lucrării măsurate fiecăruia din mădulare, şi se zideşte întru dragoste.

##### 4,17
Aşadar, aceasta zic şi mărturisesc în Domnul, ca voi să nu mai umblaţi de acum cum umblă neamurile, în deşertăciunea minţii lor,

##### 4,18
Întunecaţi fiind la cuget, înstrăinaţi fiind de viaţa lui Dumnezeu, din pricina necunoştinţei care este în ei, din pricina împietririi inimii lor;

##### 4,19
Aceştia petrec în nesimţire şi s-au dat pe sine desfrânării, săvârşind cu nesaţ toate faptele necurăţiei.

##### 4,20
Voi însă n-aţi învăţat aşa pe Hristos,

##### 4,21
Dacă, într-adevăr, L-aţi ascultat şi aţi fost învăţaţi întru El, aşa cum este adevărul întru Iisus;

##### 4,22
Să vă dezbrăcaţi de vieţuirea voastră de mai înainte, de omul cel vechi, care se strică prin poftele amăgitoare,

##### 4,23
Şi să vă înnoiţi în duhul minţii voastre,

##### 4,24
Şi să vă îmbrăcaţi în omul cel nou, cel după Dumnezeu, zidit întru dreptate şi în sfinţenia adevărului.

##### 4,25
Pentru aceea, lepădând minciuna, grăiţi adevărul fiecare cu aproapele său, căci unul altuia suntem mădulare.

##### 4,26
Mâniaţi-vă şi nu greşiţi; soarele să nu apună peste mânia voastră.

##### 4,27
Nici nu daţi loc diavolului.

##### 4,28
Cel ce fură să nu mai fure, ci mai vârtos să se ostenească lucrând cu mâinile sale, lucrul cel bun, ca să aibă să dea şi celui ce are nevoie.

##### 4,29
Din gura voastră să nu iasă niciun cuvânt rău, ci numai ce este bun, spre zidirea cea de trebuinţă, ca să dea har celor ce ascultă.

##### 4,30
Să nu întristaţi Duhul cel Sfânt al lui Dumnezeu, întru Care aţi fost pecetluiţi pentru ziua răscumpărării.

##### 4,31
Orice amărăciune şi supărare şi mânie şi izbucnire şi defăimare să piară de la voi, împreună cu orice răutate.

##### 4,32
Ci fiţi buni între voi şi milostivi, iertând unul altuia, precum şi Dumnezeu v-a iertat vouă, în Hristos.


## Efeseni - 5 - *Îndemnuri cum să ne purtăm în viață cu sfințenie. Datoriile soților*

##### 5,1
Fiţi dar următori ai lui Dumnezeu, ca nişte fii iubiţi,

##### 5,2
Şi umblaţi întru iubire, precum şi Hristos ne-a iubit pe noi şi S-a dat pe Sine pentru noi, prinos şi jertfă lui Dumnezeu, întru miros cu bună mireasmă.

##### 5,3
Iar desfrâu şi orice necurăţie şi lăcomie de avere nici să se pomenească între voi, cum se cuvine sfinţilor;

##### 5,4
Nici vorbe de ruşine, nici vorbe nebuneşti, nici glume care nu se cuvin, ci mai degrabă mulţumire.

##### 5,5
Căci aceasta s-o ştiţi bine, că niciun desfrânat, sau necurat, sau lacom de avere, care este un închinător la idoli, nu are moştenire în Împărăţia lui Hristos şi a lui Dumnezeu.

##### 5,6
Nimeni să nu vă amăgească cu cuvinte deşarte, căci pentru acestea vine mânia lui Dumnezeu peste fiii neascultării.

##### 5,7
Deci să nu vă faceţi părtaşi cu ei.

##### 5,8
Altădată eraţi întuneric, iar acum sunteţi lumină întru Domnul; umblaţi ca fii ai luminii!

##### 5,9
Pentru că roada luminii e în orice bunătate, dreptate şi adevăr.

##### 5,10
Încercând ce este bineplăcut Domnului.

##### 5,11
Şi nu fiţi părtaşi la faptele cele fără roadă ale întunericului, ci mai degrabă, osândiţi-le pe faţă.

##### 5,12
Căci cele ce se fac întru ascuns de ei, ruşine este a le şi grăi.

##### 5,13
Iar tot ce este pe faţă, se descoperă prin lumină,

##### 5,14
Căci tot ceea ce este descoperit, lumină este. Pentru aceea zice: «Deşteaptă-te cel ce dormi şi te scoală din morţi şi te va lumina Hristos».

##### 5,15
Deci luaţi seama cu grijă, cum umblaţi, nu ca nişte neînţelepţi, ci ca cei înţelepţi,

##### 5,16
Răscumpărând vremea, căci zilele rele sunt.

##### 5,17
Drept aceea, nu fiţi fără de minte, ci înţelegeţi care este voia Domnului.

##### 5,18
Şi nu vă îmbătaţi de vin, în care este pierzare, ci vă umpleţi de Duhul.

##### 5,19
Vorbiţi între voi în psalmi şi în laude şi în cântări duhovniceşti, lăudând şi cântând Domnului, în inimile voastre,

##### 5,20
Mulţumind totdeauna pentru toate întru numele Domnului nostru Iisus Hristos, lui Dumnezeu (şi) Tatăl.

##### 5,21
Supuneţi-vă unul altuia, întru frica lui Hristos.

##### 5,22
Femeile să se supună bărbaţilor lor ca Domnului,

##### 5,23
Pentru că bărbatul este cap femeii, precum şi Hristos este cap Bisericii, trupul Său, al cărui mântuitor şi este.

##### 5,24
Ci precum Biserica se supune lui Hristos, aşa şi femeile bărbaţilor lor, întru totul.

##### 5,25
Bărbaţilor, iubiţi pe femeile voastre, după cum şi Hristos a iubit Biserica, şi S-a dat pe Sine pentru ea,

##### 5,26
Ca s-o sfinţească, curăţind-o cu baia apei prin cuvânt,

##### 5,27
Şi ca s-o înfăţişeze Sieşi, Biserică slăvită, neavând pată sau zbârcitură, ori altceva de acest fel, ci ca să fie sfântă şi fără de prihană.

##### 5,28
Aşadar, bărbaţii sunt datori să-şi iubească femeile ca pe înseşi trupurile lor. Cel ce-şi iubeşte femeia pe sine se iubeşte.

##### 5,29
Căci nimeni vreodată nu şi-a urât trupul său, ci fiecare îl hrăneşte şi îl încălzeşte, precum şi Hristos Biserica,

##### 5,30
Pentru că suntem mădulare ale trupului Lui, din carnea Lui şi din oasele Lui.

##### 5,31
De aceea, va lăsa omul pe tatăl său şi pe mama sa şi se va alipi de femeia sa şi vor fi amândoi un trup.

##### 5,32
Taina aceasta mare este; iar eu zic în Hristos şi în Biserică.

##### 5,33
Astfel şi voi, fiecare aşa să-şi iubească femeia ca pe sine însuşi; iar femeia să se teamă de bărbat.


## Efeseni - 6 - *Sfaturi către copii, părinți, slujitori și conducători. Armele Duhului. Oștirea lui Hristos*

##### 6,1
Copii, ascultaţi pe părinţii voştri în Domnul că aceasta este cu dreptate.

##### 6,2
«Cinsteşte pe tatăl tău şi pe mama ta, care este porunca cea dintâi cu făgăduinţa:

##### 6,3
Ca să-ţi fie ţie bine şi să trăieşti ani mulţi pe pământ».

##### 6,4
Şi voi, părinţilor, nu întărâtaţi la mânie pe copiii voştri, ci creşteţi-i întru învăţătura şi certarea Domnului.

##### 6,5
Slugilor, ascultaţi de stăpânii voştri cei după trup, cu frică şi cu cutremur, întru curăţia inimii voastre, ca şi de Hristos,

##### 6,6
Nu slujind numai când sunt cu ochii pe voi, ca cei ce caută să placă oamenilor, ci ca slugile lui Hristos, făcând din suflet voia lui Dumnezeu,

##### 6,7
Slujind cu bunăvoinţă, ca şi Domnului şi nu ca oamenilor,

##### 6,8
Ştiind fiecare, fie rob, fie de sine stăpân, că faptele bune pe care le va face, pe acelea le va lua ca plată de la Domnul.

##### 6,9
Iar voi, stăpânilor, faceţi tot aşa faţă de ei, lăsând la o parte ameninţarea, ştiind că Domnul lor şi al vostru este în ceruri şi că la El nu încape părtinire.

##### 6,10
În sfârşit, fraţilor, întăriţi-vă în Domnul şi întru puterea tăriei Lui.

##### 6,11
Îmbrăcaţi-vă cu toate armele lui Dumnezeu, ca să puteţi sta împotriva uneltirilor diavolului.

##### 6,12
Căci lupta noastră nu este împotriva trupului şi a sângelui, ci împotriva începătoriilor, împotriva stăpâniilor, împotriva stăpânitorilor întunericului acestui veac, împotriva duhurilor răutăţii, care sunt în văzduh.

##### 6,13
Pentru aceea, luaţi toate armele lui Dumnezeu, ca să puteţi sta împotrivă în ziua cea rea, şi, toate biruindu-le, să rămâneţi în picioare.

##### 6,14
Staţi deci tari, având mijlocul vostru încins cu adevărul şi îmbrăcându-vă cu platoşa dreptăţii,

##### 6,15
Şi încălţaţi picioarele voastre, gata fiind pentru Evanghelia păcii.

##### 6,16
În toate luaţi pavăza credinţei, cu care veţi putea să stingeţi toate săgeţile cele arzătoare ale vicleanului.

##### 6,17
Luaţi şi coiful mântuirii şi sabia Duhului, care este cuvântul lui Dumnezeu.

##### 6,18
Faceţi în toată vremea, în Duhul, tot felul de rugăciuni şi de cereri, şi întru aceasta priveghind cu toată stăruinţa şi rugăciunea pentru toţi sfinţii.

##### 6,19
Rugaţi-vă şi pentru mine, ca să mi se dea mie cuvânt, când voi deschide gura mea, să fac cunoscută cu îndrăzneală taina Evangheliei,

##### 6,20
Pe care o binevestesc, în lanţuri, ca să vorbesc despre Evanghelie, fără sfială, precum şi trebuie să vorbesc.

##### 6,21
Iar ca să ştiţi şi voi cele despre mine şi ce fac, Tihic, iubitul frate şi credinciosul slujitor întru Domnul, vi le va aduce la cunoştinţă pe toate;

##### 6,22
L-am trimis pe el la voi, pentru aceasta, ca să aflaţi cele despre noi şi să mângâie inimile voastre.

##### 6,23
Pace fraţilor şi dragoste, cu credinţă de la Dumnezeu-Tatăl şi de la Domnul Iisus Hristos.

##### 6,24
Harul fie cu toţi care iubesc pe Domnul nostru Iisus Hristos întru curăţie.

